Hin sobinaa
Jarana hin sobinaa
Sobni hin fakkaatu
Oromoon tokkicha
Bakka fedhes taatu

Lafaan adda siqee
Qubatus baay'atee
Oromummaa lafee
Eenyutu waakkate?

Oromoon tokkicha
Har'aafi kaleessas
Diinatu nu cabsuuf
Addaan nu fageessa

Maccaafi tuulamni
Humbannaafi ituun
Sikkoof mando wajji
Yoomu addan cituu
Walloofi karrayyuu
Sabboofi goonarraa
Sobni adda hin kutu

Lakkii hin sobinaa
Sobni addaan citaa
Oromoon tokkichaa
Oromummaan qixa
Kaaba hanga kibbaa
Bahaa hanga lixaa

Madaa tokko qaba
Wajjuma dhaaname
Maqaas tokko qaba
Kan ittiin waamame

Oromummaan nafa
Oromummaan lafee
Har'as wajjuma ka'a
Kalees wajjuma kufe

Warri weeddu takka
Qabatee duude gurri
Harras san weeddisa
Biraa fagaate barri
